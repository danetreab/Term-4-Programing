<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <link rel="stylesheet" href="style01.css">
    <p class="title">ចិន ឱ្យនាវាមុជទឹកប្រើរួច២គ្រឿងទៅថៃសិន ខណៈការសាងសង់នាវាថ្មីដែលថៃទិញជួបបញ្ហា</p>
    <img class="image" src="https://image.thmeythmey.com/pictures/2022/02/07/thumb2/ag.jpg" width="100%">
    <p class="text"><b>មេទ័ពជើងទឹកថៃ ឧត្តមនាវី Somprasong Nilsamai នៅថ្ងៃទី៦ ខែកុម្ភៈ អះអាងថា ទីក្រុងប៉េកាំងចង់ការផ្តល់ជូននាវាមុជទឹក២គ្រឿងដែលបានប្រើរួចឱ្យទៅកងទ័ពជើងទឹកថៃដើម្បីបណ្តុះបណ្តាលសមត្ថភាព និងកម្លាំង ខណៈនាវាមុជទឹកដែលថៃទិញពីក្រុមហ៊ុនចិន នៅមិនទាន់រួចរាល់។ បើតាមកាសែតបាងកកប៉ុស្តិ៍ ការសាងសង់នាវាមុជទឹកថ្មី កំពុងជួបបញ្ហា។</b></p>
    <p class="text">នាវាមុជទឹកដែលថៃបញ្ជាទិញចិន នឹងមិនទាន់អាចទៅដល់ថៃតាមកំណត់ឡើយ។ ឧត្តមនាវី Somprasong Nilsamai បញ្ជាក់ថា ទីក្រុងប៉េកាំងបានស្នើសុំក្រៅផ្លូវការដើម្បីផ្ដល់ជូននាវាមុខទឹក ចិនពីរគ្រឿងដែលប្រើហើយ ដើម្បីជួយជ្រោមជ្រែងកម្លាំងកងទ័ពជើងទឹក ខណៈដែលនាវាដែលស្ថិត ក្រោមកិច្ចព្រមព្រៀងជាមួយក្រុមហ៊ុនចិន កំពុងបន្តសាងសង់នៅឡើយ។ យ៉ាងណាមិញ មេទ័ពជើងទឹករូបនេះ បដិសេធមិនអធិប្បាយបន្ថែមទៀតពីរឿងមួយនេះឡើយ។
 
        <br>បើតាមកាសែតបាងកកប៉ុស្តិ៍ដែលប្រភពពីកងទ័ពជើងទឹកថៃ ការផ្តល់ជូននេះត្រូវបានធ្វើឡើងក៏ព្រោះ តែចិនបានជួបប្រទះបញ្ហាក្នុងការទិញម៉ាស៊ីននាវាមុជទឹកពីក្រុមហ៊ុនអាល្លឺម៉ង់ MTU សម្រាប់នាវាមុជទឹកធុន S26T ដែលកំពុងត្រូវបានដំឡើងនៅទីក្រុងវូហានមុនបញ្ជូនទៅថៃ។ ប្រភពដដែលបញ្ជាក់ថា ក្រុមហ៊ុនអាល្លឺម៉ង់ បដិសេធមិនលក់ម៉ាស៊ីននាវាមុជទឹករបស់ខ្លួនទៅឱ្យចិន បន្ទាប់ពីដឹងថាចិននឹងប្រើម៉ាស៊ីននោះសម្រាប់ដំឡើងនាវាមុជទឹកថ្មីសម្រាប់លក់ទៅប្រទេសមួយផ្សេងទៀត។
         
        <br><br>ខណៈការចរចាទិញម៉ាស៊ីននាវាមុជទឹកនេះនៅតែបន្ត ការបញ្ជូននាវាថ្មីមកថៃដែលបានគ្រោងនឹងធ្វើនៅខែកញ្ញាឆ្នាំ២០២៣ ប្រហែលជាត្រូវពន្យារពេលរហូតដល់ខែមេសា ឆ្នាំ២០២៤ វិញ។
         
        <br><br>សូមបញ្ជាក់ថា ឧបនាយករដ្ឋមន្ត្រីថៃ Prawit Wongsuwan បានផ្តួចផ្តើមការទិញ នាវាមុជទឹកពីចិនអំឡុងពេលលោកនៅជារដ្ឋមន្ត្រីការពារជាតិ។ ឆ្លើយទៅសំណួរនៃដំណើរការសាងសង់នាវានៅថ្ងៃទី៦ ខែកុម្ភៈ លោក Prawit មិនបានអធិប្បាយព័ត៌មានលម្អិតអ្វីនោះទេក្រៅពីលើកឡើងថា លោកសង្ឃឹមឱ្យទទួលបានដំណឹងល្អ៕</p>


</body>
</html>